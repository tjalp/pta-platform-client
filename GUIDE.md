# Handleiding PTA Platform

Het PTA Platform is een platform voor het beheren van de PTA's. Docenten vullen de PTA's in en ronden ze
ook af. Er zijn wel een paar dingen waar je rekening mee moet houden bij het gebruik van het platform,
zoals een wachtwoord aanmaken, aanmelden en het niet meer kunnen bewerken van een PTA nadat deze is
afgerond. Om het zo simpel mogelijk te maken, volgt er hier een handleiding die je stap voor stap meeneemt
door het platform en de verschillende functies die het biedt.

## Handige linkjes

- Homepagina: https://pta.tjalp.net
- Aanmelden: https://pta.tjalp.net/sign-in
- Wachtwoord aanmaken: https://pta.tjalp.net/sign-up

## Aanmelden

Om te beginnen met het PTA Platform, moet je je eerst aanmelden. Dit doe je door naar de website te gaan
en op de knop "Aanmelden" te klikken. Je wordt dan gevraagd om je afkorting en wachtwoord in te voeren.
Heb je nog geen wachtwoord, ga dan naar de pagina om een wachtwoord aan te maken (zie handige linkjes).
Vul je afkorting en gewenste wachtwoord in, bevestig je wachtwoord en klik op "Indienen". Hierna kan je
je aanmelden met je afkorting en wachtwoord.

## Homepagina

Na het aanmelden kom je op de homepage van het PTA Platform. Hier zie je een overzicht van alle PTA's
waar jij toegang toe hebt. Deze staan gegroepeerd op schooljaar. Elk PTA laat zijn naam, niveau en
afrondingsstatus zien. Is een PTA nog niet afgerond, dan staat er "Onafgerond" en zal de knop
"Bekijken" een groter contrast hebben. Zo is het extra duidelijk dat je dit PTA nog moet afronden.

## PTA's Bekijken & Bewerken

Om een PTA te bekijken, klik je op de knop "Bekijken" naast het PTA dat je wilt bekijken, of zoek je
naar het PTA met de zoekfunctie bovenaan de pagina. Je komt dan op de pagina van het PTA zelf. Standaard
zit je in de "Bekijk"-modus. Zo kan je het PTA bekijken zonder het per ongeluk te bewerken.

Als je toegang hebt om het PTA te bewerken, zie je rechtsboven op de pagina een knop "Bewerken". Klik
hierop om over te schakelen naar de "Bewerken"-modus. In deze modus kan je de weging van het PTA per
jaar aanpassen en de toetsen toevoegen, bewerken of verwijderen.

### Belangrijke informatie

Probeer zo vaak mogelijk op te slaan. Zo wordt voorkomen dat je wijzigingen verliest en zie je ook
direct of er fouten zijn in de gegevens die je hebt ingevuld. Als je een foutmelding krijgt, lees deze
dan goed door. Vaak staat er in de foutmelding wat er mis is en hoe je dit kan oplossen.

### Het Overzicht

Op de overzichtspagina van het PTA zie je een tabel met een overzicht van de toetsen in het PTA. Je
ziet hier vijf kolommen: het toetsnummer, de week van afname, de omschrijving en de POD en PTA-wegingen.
Mocht je meer informatie willen zien in het overzicht, dan kan je de kolommen aanpassen door te klikken
op de knop linksboven in de tabel.

Als je in de bewerkmodus bent, kan je hier ook de toetsen sorteren op basis van de afnameweek. Dit móét je
doen voordat je het PTA opslaat en/of afrondt, anders krijg je een foutmelding. De toetsen moeten namelijk
in chronologische volgorde staan, zodat het overzicht duidelijk is. Let wel op; bij het sorteren van de
toetsen worden de toetsnummers aangepast. Dit is niet erg, want de toetsnummers zijn alleen voor referentie.

### Wegingen van het PTA op jaarbasis

Op de subpagina "Wegingen" kan je de weging van het PTA per jaar aanpassen. Dit is belangrijk, omdat deze
wegingen bepalen hoe zwaar de huidige en toekomstige jaren meetellen in de eindcijfers van de leerlingen.
Je kan hier alleen de wegingen aanpassen van de jaren die nog niet voorbij zijn.

### Toetsen toevoegen, bewerken & verwijderen

Onder het kopje "Toetsen" in de zijbalk kan je toetsen toevoegen door op de knop "Toets toevoegen" te
klikken. Je komt dan op een formulier waar je de details van de toets kunt invullen, zoals de week van
afname, de omschrijving en de wegingen. Dit formulier wordt later ook gebruikt om toetsen te bewerken.
Hoogstwaarschijnlijk staan er al toetsen in het PTA. Deze zijn gekopieerd van het vorige jaar, zodat je
niet alles opnieuw hoeft in te vullen. Om het duidelijk te maken wat elk veld betekent, volgt er hier
een korte uitleg van elk veld:

- **Datum:** De datum waarop de toets wordt afgenomen. Dit is belangrijk voor de chronologische volgorde
    van de toetsen in het PTA. De datum moet in de toekomst liggen, anders krijg je een foutmelding.
    Hier kan je kiezen tussen een SE-week of een andere week.
- **Afnamevorm:** De manier waarop de toets wordt afgenomen, zoals een schriftelijk examen of een mondeling.
    Probeer te kiezen voor een afnamevorm die al wordt gegeven in het lijstje. Mocht er geen geschikte
    afnamevorm zijn, dan kan je ook zelf typen in het veld, maar probeer dit te voorkomen.
- **Duur:** De duur van de toets in minuten. Dit is belangrijk voor de planning van de toetsen. Hier geldt
    ook weer dat je moet kiezen uit de voorgestelde opties, maar je kan ook zelf een duur invullen.
- **Beoordeling:** De manier waarop de toets wordt beoordeeld, zoals een cijfer of O/V/G. Als je 'cijfer'
    kiest, moet je ook de wegingen invullen. Als je 'O/V/G' kiest, dan is de weging automatisch 0.
- **Herkansbaar:** Spreekt vrijwel voor zich. Als je dit aanvinkt, dan mag de leerling de toets herkansen.
- **Subdomein:** De code van het subdomein van het examenprogramma.
- **Omschrijving:** Een omschrijving van de stof die getoetst wordt. Vul waar mogelijk de hoofdstukken en
    andere belangrijke informatie in, zodat de leerlingen weten wat ze moeten leren.
- **Hulpmiddelen:** Per toets kan je aangeven welke hulpmiddelen zijn toegestaan. Dit is belangrijk voor
    de leerlingen, zodat ze weten wat ze wel en niet mogen gebruiken tijdens de toets. Er is een lijst
    met hulpmiddelen waar je uit kan kiezen, maar je kan ook je eigen hulpmiddelen toevoegen. Deze zijn
    dan beschikbaar voor alle toetsen in het PTA.

### Afronden

Wanneer je klaar bent met het bewerken van het PTA, kan je het PTA afronden. Dit doe je door op de knop
"Afronden" te klikken. Je krijgt dan een bevestigingsscherm te zien, waarin je nogmaals wordt gevraagd
om te bevestigen dat je het PTA wilt afronden. Let op: als je een PTA afrondt, kan je het niet meer
bewerken. Dit is een belangrijke stap, dus zorg ervoor dat je zeker weet dat alles klopt voordat je
afrondt. Mocht je per ongeluk tóch een PTA hebben afgerond zonder dat alles klopt, neem dan contact op
met de beheerder van het PTA Platform. Deze kan het PTA voor je deblokkeren, zodat je het alsnog kan
bewerken.